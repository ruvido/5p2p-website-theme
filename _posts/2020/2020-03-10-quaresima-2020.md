---
title: Quaresima 2020x
author: Alescanca
image: "/uploads/Untitled-Design (2).jpg"
permalink: quaresima-2020

---
Avevo scritto un articolo davvero bello sulla quaresima dove scrivevo delle cose molto profonde, ma poi mi sono resa conto che 5pani2pesci è un blog che racconta di come Dio tocca concretamente la nostra vita e allora ho cancellato tutto e ho deciso di scrivere di nuovo su questo foglio bianco quello che sta succedendo a noi in questa particolare quaresima 2020.

Sono giorni che dobbiamo scrivere sui social che anche il corso di Andria è annullato per evidenti ragioni. Se da un lato ci sembra scontato che non si faccia il tour, e non c'è bisogno neanche di dirlo visto l'**allarme Coronavirus**, dall'altro peró ci fa male il cuore scrivere nero su bianco la cosa. Tutto il lavoro organizzativo di mesi e mesi salta in un secondo.. che peccato. Ma d'altronde non siamo forse _servi inutili_?!

Fino ad ieri pomeriggio non mi rendevo conto di quanto la cosa toccasse anche i nostri figli che nell'ultimo anno, causa ormoni adolescenziali alla riscossa, non sono sempre entusiasti di venire con noi, anzi, spesso rimangono volentieri a casa dai nonni. Praticamente li ho trovati in soggiorno a provare tutti i balli che di solito facciamo durante il corso per riprenderci dall'abbiocco pesante del dopo pranzo. Non riuscivano a fermarsi. Uno dopo l'altro facevano tutti quei bans che in questi anni hanno imparato in giro per l'Italia. E lí che mi sono resa conto, dalle loro risate e racconti comici dei retroscena da staff, di quanto anche a loro manchi tanto la nostra quotidianitá fatta di corsi, viaggi e organizzazioni.

Questa è davvero una Quaresima che nessuno di noi dimenticherá mai perché ha stravolto i piani di tutti. Le scuole chiuse, le messe a distanza nei pochi posti dove ci sono, tutti a casa, tutto annullato, tutto chiuso, tutti con la paura di non sapere cosa sta realmente succedendo e quando sará il nostro turno. Anche se abitiamo in un paesino della Basilicata, dove non sono convinta che le pecore siano inferiori di numero agli abitanti, viviamo la precarietá della situazione.

C'è una cosa bella peró che abbiamo voglia di condividere. In questa situazione ci guardiamo in faccia e ci troviamo in mano poco, molto poco, **siamo tornati all'essenziale**. Ci troviamo, con tanta meraviglia a stare tutti a casa ad avere del tempo libero. Vi rendete conto? _Del tempo libero_!! Noi!!! Non si succedeva da almeno sette anni, da quando cioé è iniziato 5pani2pesci. Lo so che per tutti forse è normale avere dei weekend liberi, ma per noi è un'eccezione. Adesso, non solo abbiamo dei weekend liberi perché abbiamo dovuto annullare tutti i corsi e i ritiri, ma abbiamo anche i figli a casa perché la scuola è chiusa e tutte le attivitá bloccate e quindi possiamo fare tranquillamente una passeggiata in campagna dopo pranzo tra i calanchi spettacolari e deserti (in tutti i sensi) della Basilicata. Un regalo immenso che neanche a sognarlo.

Questa Quaresima per noi è davvero un cammino per fare spazio con **il digiuno, l'elemosina e la preghiera** come raccontiamo in questo video:

{% include extra/youtube.html url="https://www.youtube.com/embed/fy3OgkerPO8" %}

ma ci riporta soprattutto alla precarietá che mette in chiaro le uniche cose importanti della vita. Sembra di vivere ai tempi di Manzoni e invece è il 2020. Davanti a situazioni come questa ci si puó disperare e far prendere dalla paura oppure rendersi conto di quanto abbiamo vissuto a pieno o meno la nostra vita anche se non siamo in punto di morte, ma ne sentiamo solo parlare continuamente.

Per spiegare la quaresima ai bambini ho pensato a questo: Gesú **QUA**, si fa **RE** con il suo **SI** e senza **MA**. Proprio qua! Perché il nostro è un Dio che salva OGGI, non nell'aldilá, nel futuro, ma oggi!!! Il Dio che vince la morte, sconfigge ogni paura. Questo è quello che annuncia la quaresima. Gesú non si proclama re su un trono, ma su una croce, dentro una sofferenza, un'ingiustizia, un'aspettativa non soddisfatta, il cuore distrutto di una mamma che la sua vita non se la immaginava esattamente cosí. La quaresima è il ribaltamento, il capovolgimento di quello che abbiamo sempre pensato e fatto come ovvio e scontato. Questa è la nostra quaresima 2020… e che sia un'occasione di grazia cosí com'è.
Buona quaresima anche a voi